Dopo 3 anni di silenzio, Santa Monica nel 2016 decide di presentare all'e3 un nuovo capitolo di God of War che mostra subito un Kratos avanti negli anni, invecchiato e con un figlio, Atreus. L'ambientazione greca non fa più da sfondo alle sue avventure lasciando spazio alle vaste lande desolate del nord: viene infatti effettuato un vero e proprio cambio di mitologia passando dall'esplorazione del pantheon greco a quello norreno. Quasi nessun dettaglio di trama viene rivelato fino all'uscita del gioco stesso, lasciando i fan confusi e spaesati riguardo il titolo. Non essendoci alcun tipo di numerazione nel titolo si è arrivato a credere fosse addirittura un reboot della serie, notizia assolutamente smentita man mano che la data di uscita si faceva più vicina: il nuovo God of War è a tutti gli effetti il quarto capitolo ufficiale della saga di Kratos e il probabile inizio di una nuova trilogia.
In termini di gameplay il gioco è stato totalmente rivisto rispetto al passato sia per quanto riguarda l'esplorazione delle aree che il combat system: non si tratta più di un action con telecamera fissa ma di un open world con telecamera a spalla, lo storico comando di salto è stato rimosso (Kratos può comunque saltare quando occorre) e anche la schivata è stata resa meno veloce ma più adeguata al nuovo tipo di combattimento. Viene cambiata anche l'arma principale di Kratos, che abbandona le lame del caos per una nuova ascia, Leviatano, di fattura nordica e con il potere del gelo al suo interno. L'ascia è uno dei punti focali del nuovo tipo di gameplay che ci viene presentato ed è possibile usarla come arma da mischia ma anche lanciarla e farla tornare al proprietario con la pressione di un tasto. Entra in gioco anche una nuova componente GDR che permette di potenziare Kratos e Atreus cambiando loro armature, pietre runiche e incantesimi che permettono ai personaggi di salire di livello. Il combattimento non si basa più su orde di nemici da mutilare ma diventa più ragionato ma molto appagante e sempre divertente. Non manca però lo spirito dei titoli precedenti quindi le immancabili e spettacolari boss fight (anche se molte meno) e alcuni momenti di Quick Time Event.
Il gioco è stato acclamato da pubblico e critica e viene descritto come una delle migliori esclusive Playstation 4. Ha ottenuto il punteggio più alto di tutti gli altri capitoli su Metacritic (95/100), complici una storia intrigante e profonda, un gameplay divertente e un po' strategico e alcuni escamotage narrativi e registici come la decisione di non tagliare mai la scena e di rendere tutto il gioco un lungo piano sequenza. Questo capitolo inoltre vede il ritorno di Cory Barlog (God of War 2) nella direzione creativa e presenta dei personaggi ben scritti con trame e sottotrame legate tra loro e una quantità di dialogi e situazioni impressionante. Dopo questo titolo le aspettative per i sequel sono altissime, ma il futuro di questa saga che ha più di 10 anni alle spalle e che spesso ha rischiato di diventare banale adesso sembra roseo e promettente.